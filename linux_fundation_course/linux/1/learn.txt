Linux – це комп’ютерна операційна система з відкритим кодом, спочатку розроблена на персональних комп’ютерах Intel x86 і для них. Згодом її було перенесено на неймовірно довгий список інших апаратних платформ – від крихітних вбудованих пристроїв до найбільших у світі суперкомп’ютерів.


-----------------------------------------------------------------------------------------------------------------------------------------


У 1991 р. Лінус Торвальдс навчався у Гельсінкі, Фінляндія, і тоді ж розпочав проєкт з написання власного ядра операційної системи. Він також зібрав та / або розробив інші важливі інгредієнти, необхідні для створення цілої операційної системи з його ядром у центрі. Невдовзі це стало відомо як ядро «Linux».

У 1992 році GNU (проєкт Фонду вільного програмного забезпечення, або FSF, який просуває вільнодоступне програмне забезпечення) переліцензував Linux на основі загальної публічної ліцензії (GPL), що дозволило створити всесвітню спільноту розробників. Об’єднавши ядро з іншими системними компонентами проєкту GNU, інші розробники створили повні системи, які називалися дистрибутивами Linux у середині 90-х років.

------------------------------------------------------------------------------------------------------------------------------------------


Дистрибутиви Linux, створені в середині 90-х років, забезпечили основу для повністю вільних (у сенсі свободи, а не ціни) обчислень і стали рушійною силою руху програмного забезпечення з відкритим кодом. У 1998 році такі великі компанії, як IBM і Oracle, оголосили про підтримку платформи Linux і також доклали серйозних зусиль до її розробки.

Сьогодні Linux керує більше ніж половиною серверів в інтернеті, більшістю смартфонів (через систему Android, яка побудована на основі Linux), понад 90% робочого навантаження публічної хмари та всіма найпотужнішими суперкомп’ютерами у світі .

-------------------------------------------------------------------------------------------------------------------------------------------


Кожному успішному проєкту чи організації потрібна явна чи неявна філософія, яка визначає його цілі та прокладає шлях до зростання. У цьому розділі описана філософія Linux і те, як вона вплинула на дивовижну еволюцію Linux.
Linux постійно вдосконалюється та підтримується мережею розробників з усього світу, які співпрацюють через інтернет. Очолює їх Лінус Торвальдс. Єдині вимоги для участі в цьому процесі – технічні навички, бажання зробити внесок і здатність співпрацювати з іншими.
Linux багато що взяв у відомої операційної системи UNIX. Linux було написано як безплатну систему з відкритим вихідним кодом для використання замість UNIX, яка на той час була розроблена для набагато потужніших комп’ютерів, ніж ПК, і була доволі вартісною. Файли зберігаються в ієрархічній файловій системі, де верхній вузол системи є коренем або просто «/».  Коли це можливо, Linux робить свої компоненти доступними через файли або об’єкти, які мають вигляд файлів. Процеси, пристрої та мережеві сокети представлені файлоподібними об’єктами, і часто з ними можна працювати за допомогою тих самих утиліт, які використовуються для звичайних файлів. Linux – це повністю багатозадачна (тобто кілька потоків виконання виконуються одночасно), багатокористувацька операційна система з вбудованою мережею та сервісними процесами, відомими як daemons (демони) у світі UNIX.


cпільнота Linux – це широкомасштабна екосистема, що складається з розробників, системних адміністраторів, користувачів і постачальників, які використовують багато різних форумів для спілкування один з одним. Серед найпопулярніших:

програмне забезпечення Internet Relay Chat (IRC) (наприклад, WeeChat, HexChat, Pidgin і XChat);
інтернет-спільноти й дошки обговорень включно з групами користувачів Linux (як локальні, так і онлайн);
багато спільних проєктів розміщено на таких сервісах, як GitHub і GitLab;
групи новин і списки розсилки включно зі списком розсилки ядра Linux;
події спільноти, наприклад, хакатони, фестивалі інсталяторів, саміти відкритого коду і конференції Embedded Linux.
Портал до однієї з найпотужніших онлайн-спільнот користувачів можна знайти на linux.com. Цей сайт підтримується The Linux Foundation; він обслуговує понад мільйон унікальних відвідувачів щомісяця. Він має активні розділи про:

новини;
теми обговорень спільноти;
безплатні навчальні посібники та поради користувачам.
У цьому курсі ми кілька разів посилатимемося на статті чи підручники з цього сайту.


Припустімо, вас призначили на проєкт зі створення продукту для платформи Linux. Вимогами проєкту передбачено забезпечення належної роботи проєкту в найбільш поширених дистрибутивах Linux. Для цього вам потрібно дізнатися про різні компоненти, служби та конфігурації, пов’язані з кожним дистрибутивом. Подивімося, як би ви це зробили.

--------------------------------------------------------------------------------------------------------------------

Отже, що таке дистрибутив Linux і як він пов’язаний з ядром Linux?

Ядро Linux – це ядро операційної системи. Повний дистрибутив Linux складається з ядра та ряду інших програмних інструментів для операцій, пов’язаних із файлами, для керування користувачами та керування програмними пакетами. Кожен із цих інструментів є частиною повної системи. Кожен інструмент часто є окремим проєктом, над удосконаленням якого працюють його розробники.

Хоча найновіше ядро Linux (і більш ранні версії) завжди можна знайти в архівах ядра Kernel, дистрибутиви Linux можуть базуватися на різних версіях ядра. Наприклад, дуже популярний дистрибутив RHEL 8 базується на ядрі 4.18, яке не нове, але надзвичайно стабільне. Інші дистрибутиви можуть швидше сприймати нові випуски ядра.  Важливо зазначити, що ядро – це не пропозиція «все або нічого». Наприклад, RHEL/CentOS включили багато нещодавніх удосконалень ядра у свої старі версії, такі як Ubuntu, openSUSE, SLES тощо.

До інших важливих інструментів і компонентів, що надаються дистрибутивами, належать компілятори C/C++ і Clang, налагоджувач gdb, основні системні бібліотеки, з якими програми повинні зв’язуватися для роботи, інтерфейс нижчого рівня для малювання графіки на екрані, а також середовище робочого столу вищого рівня та система для інсталяції й оновлення різних компонентів, зокрема й самого ядра. Усі дистрибутиви постачаються з досить повним набором уже інстальованих програм.

Величезна різноманітність дистрибутивів Linux призначена для задоволення конкретних потреб і смаків різноманітних аудиторій і організацій. Однак великі організації та компанії, державні установи тощо зазвичай обирають основні комерційно підтримувані дистрибутиви від Red Hat, SUSE та Canonical (Ubuntu).

CentOS і CentOS Stream – це популярні безкоштовні альтернативи Red Hat Enterprise Linux (RHEL); їх часто використовують організації, яким зручно працювати без платної технічної підтримки. Ubuntu і Fedora широко використовують розробники, і також вони популярні в освітній сфері. Спільнота наукових досліджень віддає перевагу Scientific Linux за його сумісність із пакетами наукових і математичних програм. Обидва варіанти CentOS бінарно сумісні з RHEL; тобто в більшості випадків бінарні пакети програмного забезпечення інсталюватимуться належним чином у всіх дистрибутивах.

Зверніть увагу, планується, що CentOS зникне у кінці 2021 року на користь CentOS Stream. Однак є принаймні дві нові замінники, отримані від RHEL: Alma Linux і Rocky Linux, які встановлюють точку опори.

Багато комерційних дистриб’юторів, зокрема Red Hat, Ubuntu, SUSE та Oracle, надають довгострокову платну підтримку для своїх дистрибутивів, а також сертифікацію апаратного та програмного забезпечення. Усі основні дистриб’ютори надають послуги оновлення, щоби підтримувати вашу систему найостаннішими оновленнями, які стосуються безпеки, виправлення помилок, поліпшення продуктивності, а також надають онлайн-ресурси підтримки.

----------------------------------------------------------------------------------------------------------------------

Ви пройшли розділ 2. Підсумуймо основні розглянуті поняття:

Linux багато чого запозичив в операційної системи UNIX, з якою її творці були добре обізнані.
Linux отримує доступ до багатьох функцій і послуг через файли та файлоподібні об’єкти.
Linux – це повністю багатозадачна багатокористувацька операційна система зі вбудованими мережевими та сервісними процесами, відомими як daemons (демони).
Linux розробляється вільною спільнотою розробників з усього світу, які співпрацюють через інтернет, а очолює їх Лінус Торвальдс. Єдині умови для участі в процесі – технічні навички та бажання зробити внесок.
Спільнота Linux – це широка екосистема розробників, постачальників і користувачів, яка підтримує та вдосконалює операційну систему Linux.
Деякі основні терміни, які використовують у Linux: ядро, дистрибутив, завантажувач, служба, файлова система, система X Window, середовище робочого столу та командний рядок.
Повний дистрибутив Linux складається з ядра та ряду інших програмних інструментів для операцій, пов’язаних із файлами, керування користувачами та керування програмними пакетами.